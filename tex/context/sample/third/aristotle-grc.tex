\startlanguage[grc]
Λόγος δέ ἐστι φωνὴ σημαντική, ἧς τῶν μερῶν τι σημαντικόν ἐστι
κεχωρισμένον, ὡς φάσις ἀλλ᾽ οὐχ ὡς κατάφασις. λέγω δέ, οἷον ἄνθρωπος
σημαίνει τι, ἀλλ᾽ οὐχ ὅτι ἔστιν ἢ οὐκ ἔστιν (ἀλλ᾽ ἔσται κατάφασις ἢ
ἀπόφασις ἐάν τι προστεθῇ)· ἀλλ᾽ οὐχ ἡ τοῦ ἀνθρώπου συλλαβὴ μία· οὐδὲ
γὰρ ἐν τῷ μῦς τὸ υς σημαντικόν, ἀλλὰ φωνή ἐστι νῦν μόνον. ἐν δὲ τοῖς
διπλοῖς σημαίνει μέν, ἀλλ᾽ οὐ καθ᾽ αὑτό, ὥσπερ εἴρηται. ἔστι δὲ λόγος
ἅπας μὲν σημαντικός, οὐχ ὡς ὄργανον δέ, ἀλλ᾽ ὥσπερ εἴρηται κατὰ
συνθήκην· ἀποφαντικὸς δὲ οὐ πᾶς, ἀλλ᾽ ἐν ᾧ τὸ ἀληθεύειν ἢ ψεύδεσθαι
ὑπάρχει· οὐκ ἐν ἅπασι δὲ ὑπάρχει, οἷον ἡ εὐχὴ λόγος μέν, ἀλλ᾽ οὔτ᾽
ἀληθὴς οὔτε ψευδής. οἱ μὲν οὖν ἄλλοι ἀφείσθωσαν, —ῥητορικῆς γὰρ ἢ
ποιητικῆς οἰκειοτέρα ἡ σκέψις,— ὁ δὲ ἀποφαντικὸς τῆς νῦν θεωρίας.
\stoplanguage
